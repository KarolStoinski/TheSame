Poseł Michał Szczerba:
Szanowny Panie Marszałku! Wysoka Izbo! Szanowne Wnioskodawczyni i Wnioskodawczynie! Świadectwem tego, że ten gabinet odprawowy Mateusza
Morawieckiego jest na niby, jest brak obecności nowej
ministry zdrowia. Bo jakie inne obowiązki ma dzisiaj
ministra zdrowia pani Ewa Krajewska…
(Poseł Czesław Hoc: Pani minister.)
…aniżeli wysłuchanie przedstawicielek zawodów
medycznych, które przychodzą z obywatelskim projektem popartym przez tysiące Polek i Polaków? Chciałbym zapytać, panie premierze: Gdzie jest pani minister? Dlaczego pan ucieka w tej chwili? Wstyd.
(Głos z sali: I odprawę wziął.)
Sprawdzimy, czy ta odprawa zostanie wzięta po
2 tygodniach.
A może są ważniejsze sprawy. Może rozmawia
z Big Pharmą, może dokonuje korzystnych dla nich
interpretacji.
Ale wracamy, szanowni państwo, do obywatelskiego projektu. Przede wszystkim ten projekt jest
bardzo ważny, bo przywraca elementarną sprawie-


dliwość. Chodzi o to, by płaca uwzględniała faktyczne kwalifikacje pracownika.
Wysoka Izbo! Życie i zdrowie to jest to, co mamy
najcenniejsze, a polskie pielęgniarki ratują je za 30 zł
za godzinę. Latami pracują na dwóch etatach i są
potwornie zmęczone. O tym mówiła pani przewodnicząca Ptok, wskazując, że średnia wieku pielęgniarek
jest o wiele niższa aniżeli innych Polek.
(Poseł Czesław Hoc: Dlatego podwyższyliście wiek
emerytalny.)
Kiedy wreszcie mogą, odchodzą na emeryturę,
a młodych, które by je zastąpiły, nie ma, panie pośle
Hoc. Jeśli nic się nie zmieni, w polskich szpitalach po
prostu zabraknie pielęgniarek. Średnia wieku polskiej pielęgniarki, Wysoka Izbo, to 53 lata. Średnia
wieku polskiej położnej to 51 lat. To jest dramat.
Szanowni Państwo! Przez ostatnie 8 lat były pieniądze na wszystko. Były na respiratory dla handlarza
bronią. Były na organizację szpitali tymczasowych.
Notabene w jednym ze szpitali tymczasowych (Dzwonek), na Narodowym, koordynatorką została radna
PiS, bo była dobra pensja oczywiście. Szanowni państwo, jest dramatyczna niegospodarność. Szanowni
państwo, dostajemy z posłem Jońskim informacje,
że w tej chwili w rządowej Agencji Rezerw Strategicznych na masową skalę utylizuje się szczepionki
COVID-owe, bo przecież kampania szczepionkowa
stanęła. Na masową skalę niszczy się, utylizuje się
leki. To jest skala niegospodarności. Byłyby pieniądze
dla pracowników ochrony zdrowia. Nie starczyło ich.
Będzie porządek, będzie nowy rząd. Pozwólcie
usprawnić ochronę zdrowia. Na to czekają miliony
Polek i Polaków. Dziękuję bardzo. (Oklaski)

