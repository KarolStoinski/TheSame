Poseł Grzegorz Lorek
Klub Parlamentarny Prawo i Sprawiedliwość
Bitwa pod Krzywopłotami
W trakcie I wojny światowej została stoczona
przez legiony bitwa nieopodal wsi Krzywopłoty, na
częściowo podmokłych terenach między Bydlinem
a Załężem w dniach 17–18 listopada 1914 r.
Należy przypomnieć to wydarzenie, które w swoim wymiarze kształtowało siłę odradzającego się Wojska Polskiego. Bitwa legionistów Józefa Piłsudskiego
z 4. i 6. batalionu 1. pułku piechoty Legionów, których dowódcami byli kpt. Tadeusz Furgalski „Wyrwa” i kpt. Herwina, oraz artylerzystów pod dowództwem kpt. Brzozy, razem ok. 1400 żołnierzy, z oddziałami Rosji carskiej miała powstrzymać ofensywę tych
ostatnich.
Legioniści okopali się na Wzgórzu Św. Krzyża we
wsi Bydlin i sąsiednich Krzywopłotach. Wojska rosyj-

skie zajęły pozycje w lasach Smolenia i Domaniewic.
W wyniku toczonej ze zmiennym szczęściem bitwy
obie strony poniosły duże straty. W ataku na Załęże
poległ por. Stanisław Paderewski, brat przyrodni Ignacego Paderewskiego, dowódca 3. kompanii 6. batalionu.
W bitwie zginęło 46 legionistów, a 131 było rannych
i dostało się do niewoli. Bitwa powstrzymała rosyjskie
natarcie. Polegli legioniści spoczywają na cmentarzu
w Bydlinie. W innej kwaterze cmentarza spoczywają
żołnierze austriaccy i rosyjscy.
Miejsce bitwy Józef Piłsudski nazwał krzywopłockimi legionowymi Termopilami. W 1920 r., z inicjatywy Piłsudskiego, na cmentarzu w Bydlinie stanął pomnik – kilkumetrowy kamienny krzyż zdobiony legionowymi symbolami. Żywym pomnikiem tych wydarzeń jest szkoła wybudowana w 1937 r. z inicjatywy
i za pieniądze legionistów, dla upamiętnienia tej bitwy.
W 95. rocznicę bitwy mieszkańcy Bydlina postawili
obelisk z krzyżem i dwiema tablicami. Na tablicach
wyryto nazwiska poległych legionistów.

TŁOCZONO Z POLECENIA MARSZAŁKA SEJMU RZECZYPOSPOLITEJ POLSKIEJ
KANCELARIA SEJMU: redakcja i skład – Sekretariat Posiedzeń Sejmu, druk – Wydawnictwo Sejmowe
PL ISSN 0867-2768. Cena 8,60 zł + 5% VAT

