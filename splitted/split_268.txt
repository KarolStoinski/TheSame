Poseł Kinga Gajewska:
Szanowna Pani Marszałek! Wysoka Izbo! Podczas
zbierania podpisów, kiedy stałyśmy na ulicach, zbierałyśmy akurat na finansowanie in vitro, spotkałam

nauczycielkę, która od kilku lat starała się o potomstwo wraz ze swoim mężem, również nauczycielem.
Dzisiaj – po tych wszystkich strajkach, po tym, co
nam pokazał PiS – już chyba wszyscy wiemy, ile zarabiają nauczyciele. I właśnie z tymi ich zarobkami
musieli zapożyczyć się na 41 tys. zł, żeby mieć swoje
upragnione dziecko.
Nie może być tak i mam nadzieję, że już nigdy tak
nie będzie w Polsce, że w kraju, w którym tak kochamy dzieci, w sercu Europy tylko ludzi o najbardziej
zasobnych portfelach stać na dzieci. I chciałabym,
żeby już nigdy z tej mównicy nie padały takie słowa
(Dzwonek), jak zafundował nam poseł Braun.
(Poseł Grzegorz Braun: A jakie konkretnie? A które słowa? Czego pani nie zrozumiała? Które słowa?
Śmiało.)
Dlatego zgłaszam pana posła do komisji etyki za
to, że porównuje procedurę in vitro do Auschwitz.
(Poseł Grzegorz Braun: Z czym ma pani problem?
Konkrety.)
Porozmawiamy podczas posiedzenia komisji etyki. Dziękuję serdecznie. (Oklaski)
(Poseł Grzegorz Braun: Śmiało, pani poseł. Śmiało.)

