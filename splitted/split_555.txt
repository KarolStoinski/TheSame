Prezes Rady Ministrów
Mateusz Morawiecki:
Panie Marszałku! Wysoka Izbo! Sposób, w jaki
pan poseł Borys Budka próbuje odwrócić kota ogonem, jest doprawdy godny uwagi. (Oklaski) Otóż ja
wziąłem ze sobą kilka pobieżnie tylko przeszukanych
cytatów właśnie z ówczesnego pana premiera Donalda Tuska, który swoimi wypowiedziami, swoimi cytatami – i to w czasie absolutnie krytycznym: w czasie, kiedy Putin napadł na Gruzję, w czasie, kiedy
nastąpiła katastrofa smoleńska, albo w czasie, kiedy
w 2014 r. Putin już zaatakował Ukrainę – dał wyraz,
co myśli o współpracy z Rosją.
I do tego chciałbym się teraz odnieść, żeby społeczeństwo polskie poznało fakty, ponieważ fakty są
takie, że pan poseł, pan przewodniczący Budka próbuje przykryć swoją kłamliwą narracją to, czego oni
się boją. Bo przecież, szanowni państwo, czy nie jest
najbardziej podstawowym, właściwym wnioskiem
ten, że gdyby się nie bali komisji ds. weryfikacji wpływów rosyjskich, to po prostu pozwoliliby jej dalej
działać? (Oklaski) Czy nie tak?
(Głos z sali: Brawo!)
(Poseł Donald Franciszek Tusk: Będzie działać.)
Prosta sprawa.
Zwróćcie też uwagę, Wysoka Izbo, szanowni państwo, że nie było tutaj żadnych głosów tak na dobrą
sprawę, dotyczących tego, co ma być za chwilę poddane
pod głosowanie, czyli członkostwa w tej komisji. Czyli
nie było dyskusji o tym, że ten czy inny członek komisji
weryfikacyjnej nie powinien w niej zasiadać. Był tylko
stek bzdur, kłamstw, przeinaczeń i fałszu. (Oklaski)
Wysoka Izbo! Drodzy Rodacy! Ponieważ ten stek
fałszu i kłamstw wymaga interwencji, postanowiłem
przytoczyć kilka wypowiedzi pana Donalda Tuska.
Donald Tusk, maj 2014 r.
(Głos z sali: Po czynach poznacie…)
A maj 2014 r. to był moment, kiedy Rosja już napadła na Ukrainę, kiedy zajęła Krym, kiedy zajęła
Donbas. Tylko to wam przypomnę: Ja bym nie chciał,
żeby Polska była w jakiejś awangardzie antyrosyjskiej czy krucjacie antyrosyjskiej…
(Głosy z sali: Uuu…)
Póki ja będę o tym współdecydował, Polska nie
będzie krajem właśnie jakiejś takiej agresywnej koncepcji antyrosyjskiej – powiedział Donald Tusk.
(Głosy z sali: Zdrajca!)
Była tutaj mowa o polityce energetycznej, jak państwo sobie przypominacie. Otóż pan poseł Budka
miał czelność powiedzieć o Lotosie, o polityce, która
dotyczyła węgla.
(Poseł Sławomir Nitras: Właśnie, powiedz o Lotosie.)
(Głos z sali: Czekaj na komisję.)


Powiem tylko, że czołowy działacz Platformy Obywatelskiej, wiceprzewodniczący, pan Rafał Trzaskowski… Nord Stream II, czyli sztandarowy projekt rosyjsko-niemiecki, ten projekt, o którym dzisiaj prasa
niemiecka pisze, że jest koszmarnym błędem, fatalnym błędem.
(Głos z sali: Morawiecki, powiedz o Lotosie.)
(Głos z sali: Powiedz o Tomaszu.)
(Poseł Cezary Tomczyk: A kto sprzedał Lotos,
kłamczuchu?)
Widzę głowy w dół, wiążecie teraz buty. (Wesołość
na sali, oklaski)
(Głos z sali: Nos panu rośnie.)
Wstyd się przyznać. Rozumiem. Tak, koszmarnym
błędem. A tenże wiceprzewodniczący pan Rafał Trzaskowski powiedział, że to jest po prostu projekt biznesowy. Tego projektu wstydzą się dzisiaj nawet Niemcy.
Mam nadzieję, że mogę powiedzieć: a co dopiero powinna się wstydzić Platforma Obywatelska. (Oklaski)
Idźmy dalej. Nie ma kraju, który wzgardziłby pieniędzmi inwestorów. Polska nie jest krajem, który
może się od inwestorów odwracać. Nie ma żadnej
ideologicznej przesłanki – mówi również ówczesny
premier pan Donald Tusk…
(Głos z sali: Jak sprzedawałeś Azoty, to tak mówiłeś.)
Rok, uwaga, to jest rok 2011. W kontekście czego?
W kontekście Lotosu, panie pośle Budka. W kontekście Lotosu. Tak powiedział właśnie Donald Tusk.
(Głos z sali: Kto sprzedał Lotos?)
To jest, szanowni państwo, próba nazwania dnia
nocą, czarnego białym, jak pan poseł Budka ma czelność wspominać dzisiaj o Lotosie. (Oklaski)
(Poseł Agnieszka Pomaska: Za darmo oddaliście
Lotos.)
Idźmy dalej. 7 października 2011 r.: Ja podjąłem,
moim zdaniem, wielkie wyzwanie, żeby przełamać
ten historyczny fatalizm.
„Historyczny fatalizm”. Po katastrofie smoleńskiej,
po ataku na Gruzję. Rosja, która zbroiła się po zęby,
przygotowywała się do ataku na Ukrainę.
Mówi Donald Tusk: żeby Polska z Rosją budowały relacje przyjazne, umożliwiające współpracę – przede
wszystkim współpracę gospodarczą.
To w kontekście gazu z Gazpromu, na który Platforma Obywatelska chciała podpisać umowę, uwaga,
na 25 lat…
(Głos z sali: Hańba!)
(Głos z sali: Skandal!)
Jeśli dobrze pamiętam, od 2012 do 2037 r. To były
czyny. To nie tylko słowa, które świadczyły o faktycznym uwikłaniu Platformy Obywatelskiej właśnie w zależności związane z Rosją. To nie tylko to, co widzieliśmy na filmie „Reset”. To również szereg bardzo
konkretnych działań, które świadczyły o tym, że partia pana Donalda Tuska już wtedy, w tamtych latach,
które były znaczone krwią Gruzinów, Ukraińców,
krwią tych wszystkich, którzy polegli w katastrofie
smoleńskiej… Pan Donald Tusk również wtedy szukał
różnych powiązań z Federacją Rosyjską. To jest tylko
część tego wszystkiego, co wówczas mówił.




Odwołanie członków Państwowej Komisji do spraw badania wpływów rosyjskich
na bezpieczeństwo wewnętrzne RP w latach 2007–2
