Poseł Jolanta Niezgodzka:
Szanowny Panie Marszałku! Wysoki Sejmie! Pan
poseł z Konfederacji skarżył się, że na posiedzeniu
Komisji Zdrowia nie otrzymał odpowiedzi na pytania. Te pytania dotyczyły m.in. tego, czy z in vitro
mogą dzisiaj korzystać pary homoseksualne czy z in
vitro może skorzystać szesnastoletnia młoda dziewczyna, która nie ma partnera. Otóż, panie pośle, Komisja Zdrowia nie jest od tego, żeby wyrównywać
braki w pana wiedzy. (Oklaski) Na te pytania znajdzie pan odpowiedź w ustawie o leczeniu niepłodności. Nie ma za co.
Obserwując zachowanie posłów Prawa i Sprawiedliwości, mam czasami wrażenie, że państwa ulubionym zajęciem jest dzielenie Polaków. W 2016 r. podzieliliście ludzi na lepszych i gorszych: tych, którzy
mogli mieć dzieci dzięki in vitro, bo było ich stać na
to, żeby sfinansować tę metodę, i tych, którym odebraliście dofinansowanie. To jest wasza wina, że ludzie albo się zadłużali, albo rezygnowali z marzeń
(Dzwonek) o posiadaniu dzieci. Dość tego dzielenia.
To nie wy, i nie zabobony, będziecie decydowali o tym,
kto będzie miał dzieci. O tym w końcu będą decydowali Polki i Polacy. Nauka i medycyna dają szansę
na posiadanie dzieci, na szczęście, a wy tej nadziei
ludziom już nie odbierzecie. Nie pozwolimy na to.
(Oklaski)

