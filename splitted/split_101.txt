Poseł Krystyna Skowrońska:
Szanowny Panie Marszałku! Szanowne Panie
Pielęgniarki! Przedstawicielki Inicjatywy Ustawodawczej! Panie, które siedzą na sali, i panie na galerii oraz wszyscy, którzy nas obserwują! Ten głos
przede mną był nieprawdziwy.
(Głos z sali: Teraz jest prawdziwy.)
Sami państwo wiecie, co was zmusiło do tego, że
przyszliście do Wysokiej Izby, że przynieśliście projekt
obywatelski, że zbieraliście pod nim podpisy. Byliście
niezadowoleni z tego, co jest w ochronie zdrowia.
Dzisiaj pan premier przyszedł dla poprawienia
sobie samopoczucia na salę, żeby trochę posłuchać.
Przywitał się z pielęgniarkami i powiedział: do widzenia. My też mówimy panu premierowi: do widzenia…
(Głos z sali: Do zobaczenia.)


…i mamy nadzieję, że wreszcie zabierzemy się za
tę inicjatywę na poważnie, bo państwo przez ostatnie
lata nie zajmowali się niczym.
Panie Marszałku! Pan marszałek zwrócił uwagę
koleżeństwu, że 1000 dni czekamy na środki z KPO.
To by dało szpitalom 18 mld zł, aby zniwelować długi.
Na telewizję publiczną, tam, gdzie była szczujnia, państwo dawali każdego roku 2 mld, a ostatnio 2700 mln zł.
To 15 mld zł, które mogłyby być przeznaczone na zdrowie. Mamy pieniądze z Funduszu Medycznego. Odkładamy na to pieniądze i mam nadzieję, że w tej
kadencji będą one wykorzystane.
Tak, to prawda, na posiedzeniach Komisji Zdrowia zawsze podnosiłam i mój klub zawsze podnosił
sprawę wynagrodzeń pielęgniarek. Same panie, kiedy uczestniczyły w posiedzeniu komisji, mogły tego
wysłuchać. Dzisiaj będziemy rozmawiać o tym, jak
poprawić ochronę zdrowia, jak poprawić finansowanie i jak zrealizować ten projekt, z którymi przyszliście. (Dzwonek) Mam nadzieję, że rozmawiając w Komisji Zdrowia, w Komisji Finansów Publicznych,
znajdziemy dobre rozwiązanie.
A ten rząd niech już przestanie cokolwiek doradzać. Państwo dla poprawienia swojego samopoczucia mówicie, jak było dobrze.

