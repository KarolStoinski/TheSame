Poseł Monika Wielichowska
szej debacie i procedowaniu nad obywatelskim projektem „Tak dla in vitro”.
To jeszcze raz o finansowaniu. Wysoka Izbo, koszt
leczenia niepłodności metodą in vitro to dziś w Polsce
wydatek rzędu 12–17 tys. zł na samą tylko procedurę,
a gdyby doliczyć do tego koszt leków, koszt przejazdów do kliniki i wizyty w samej klinice, wychodzi
prawie 30 tys. Ten olbrzymi wydatek powoduje, że
samodzielne finansowanie in vitro jest dla wielu ludzi
wielkim wyzwaniem, często finansowo nieosiągalnym. Ci, którzy marzą o rodzicielstwie i muszą korzystać z medycyny XXI w., często wykorzystują
oszczędności życia, biorą kredyty, rezygnują ze
wszystkiego, by oszczędzić na procedurę i skorzystać
ze swojej szansy. Z oficjalnych danych wyłania się
smutny obraz Polski. W ciągu dekady liczba ludności
spadła o prawie 0,5 mln. Nasze społeczeństwo postarzało się o 4 lata, a liczba urodzeń dramatycznie spadła. Dziś liczba urodzeń oscyluje wokół 300 tys., jeszcze
kilka lat temu było 400 tys., a 40 lat temu – 500 tys.
Rząd PiS-u tego nie rozumie, rząd PiS-u tego nie
dostrzega, bo nie dostrzega oczekiwań społeczeństwa. Rząd nie widzi zagrożeń i wyzwań, którym
trzeba sprostać. Ale jak ma widzieć, kiedy obraża się
na medycynę XXI w., kiedy jest zanurzony w ideologii, kiedy jest schowany za biurkami gabinetów i ogląda
świat zza okien limuzyn? Ministerialne portfele są
pełne, ministrowie z finansami żadnych problemów
nie mają. Przypomnę, że nowy rząd Mateusza Morawieckiego powołany na 2 tygodnie otrzyma wypłatę,
ale otrzyma też odprawy, które mogą sięgnąć nawet
0,5 mln zł, za 2 tygodnie kabaretu, bo przecież nie
pracy dla Polski i nie pracy dla Polek i Polaków.
Wpadł mi w ręce raport Polskiego Towarzystwa Medycyny Rozrodu i Embriologii, który przeanalizował
kilkanaście europejskich krajów pod kątem liczby
dzieci urodzonych dzięki technikom wspomagania
rozrodu. Polska jest na trzecim miejscu od końca.
Przed nami jest Austria, Słowenia, Dania, Wielka
Brytania, są Włochy, jest Portugalia i wiele innych
krajów. Ale to się zmieni, kiedy w życie wejdzie obywatelski projekt „Tak dla in vitro”. Osobiście bardzo
się cieszę, że jesteśmy na dobrej drodze, bo osób, które chcą zostać rodzicami, zmagają się z niepłodnością
i sięgają po pomoc lekarzy i specjalistów, jest coraz
więcej. Jesteśmy po pierwszym czytaniu, projekt nie
utknął w sejmowej zamrażarce, jesteśmy po procedowaniu nad nim w komisji, dziś kolejne czytanie
i pewnie wieczorem głosowanie. To wielki sukces pół
miliona Polek i Polaków, którzy podpisali się pod naszym obywatelskim projektem „Tak dla in vitro”, bo
in vitro to człowiek, in vitro miłość, to szczęście, to
rodzina. Tylko temu szczęściu musimy trochę pomóc,
bo nie zawsze rodzicielstwo czy macierzyństwo jest
na wyciągnięcie ręki. Dziękuję. (Oklaski)

